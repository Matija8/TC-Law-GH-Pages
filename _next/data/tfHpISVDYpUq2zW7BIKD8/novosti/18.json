{"pageProps":{"newsArticle":{"id":"18","md":"\n# COVID-19 – Garantna šema – krediti za finansiranje likvidnosti i obrtnih sredstava (april 2020)\n\nVlada Srbije donela je Uredbu o utvrđivanju garantne šeme kao meru podrške privredi (…)[^1] kojom se utvrđuju uslovi, postupak, visina i način obezbeđenja sredstava za izdavanje garancija Republike Srbije, kriterijumi, uslovi i način odobravanja kredita od strane banaka, kao i druga pitanja od značaja za garantnu šemu kao meru podrške privredi, sa ciljem povećanja likvidnosti privrednih subjekata.\n\nUredbom se regulišu uslovi pod kojima Republika Srbija preuzima obavezu da **kao garant** izmiri potraživanja banaka nastala po osnovu odobrenih kredita za finansiranje <u>likvidnosti i obrtnih sredstava</u> za kreditiranje privrede u cilju ublažavanja negativnih finansijskih posledica pandemije bolesti COVID-19.\n\n## Ko (ne) može biti korisnik kredita po Uredbi\n\nPod uslovima utvrđenim Uredbom, korisnik kredita obezbeđenog garancijom iz garantne šeme <u>**može biti**</u> lice koje ispunjava sledeće kriterijume:\n\n1. lice sa sedištem u Republici Srbiji uključujući i poljoprivredna gazdinstva, koje je registrovano u Agenciji za privredne registre i klasifikovano kao preduzetnik, ili mikro, malo i srednje privredno društvo u skladu sa zakonom kojim se uređuje računovodstvo;\n1. lice kome je u skladu sa kreditnom politikom banke odobren novi ili zanavljanje[^2] postojećeg kredita za koji Republika Srbija može garantovati banci u skladu sa ovom uredbom.\n\nKorisnici kredita <u>**ne mogu**</u> biti:\n\n1. lica koja su na dan 31. decembar 2019. godine bila u teškoćama i lica koja su u statusu neizmirenja obaveza prema regulativi Narodne banke Srbije na dan 29.02.2020. godine;\n1. lica koja imaju dospele a neizmirene obaveze po osnovu poreza u Republici Srbiji;\n1. lica u kojima Republika Srbija, autonomna pokrajina ili jedinica lokalne samouprave ima učešće u vlasništvu preko 50%;\n1. korisnici kredita čija su dugovanja bila u statusu neizmirenja obaveza ili prema kojima je banka preduzela mere restrukturiranja u periodu od 12 meseci pre 29.02.2020. godine;\n1. privredna društva nad kojima se sprovodi sporazumno finansijsko restrukturiranje, prethodni stečajni postupak, bankrotstvo, reorganizacija i postupak prinudne likvidacije;\n1. lica koja su već korisnici kredita obezbeđenog garantnom šemom u skladu sa Uredbom.\n\n## Krediti za koje Republika Srbija može garantovati\n\nRepublika Srbija može garantovati za kredite za finansiranje **_likvidnosti i obrtnih sredstava_** sa rokom otplate od 36 meseci u koji je uračunat i grejs-period 9-12 meseci od dana puštanja kredita u tečaj, i to:\n\n1. za nove kredite, u iznosu ne manjem od 50% od ukupnog iznosa kredita na koji se odnosi garantna šema;\n1. za zanavljanje kredita kod kojih potraživanja dospevaju u periodu nakon 29. februara 2020. godine, a ne kasnije od 31. decembra 2020. godine, u iznosu ne većem od 50% od ukupnog iznosa kredita na koji se odnosi garantna šema.\n\n**Maksimalni iznos** kredita je iznos koji je <u>jednak manjem od sledeća dva iznosa</u>:\n\n- četvrtina, odnosno 25% prihoda korisnika kredita iz 2019. godine prema finansijskim izveštajima koje je korisnik kredita dostavio Agenciji za privredne registre za statističke svrhe, ili\n- iznos od 3.000.000 EUR za kredite odobrene u evrima, odnosnu iznosu jednakom dinarskoj protivvrednosti iznosa od 3.000.000 evra preračunato po srednjem kursu Narodne banke Srbije važećem na dan zaključenja ugovora o kreditu – za kredite odobrene u dinarima.\n\nKrediti se <u>**ne mogu koristiti**</u> za refinansiranje i prevremenu otplatu nedospelih rata postojećih kredita u portfoliju banke, niti za refinansiranje kredita kod drugih banaka.\n\n<u>Ugovor o kreditu pod uslovima iz Uredbe **mora biti** zaključen najkasnije do 31.12.2020. godine, a pušten u tečaj najkasnije do 31. 01.2021. godine.</u>\n\n## Uslovi za obezbeđivanje kredita - garantna šema\n\nRepublika Srbija može izdati <u>pojedinačnu garanciju</u> kao sredstvo obezbeđenja za potraživanje banke po ugovoru o kreditu pod sledećim uslovima:\n\n1. da je kredit pušten u tečaj najkasnije do 31. januara 2021. godine;\n1. da je rok otplate kredita do 36 meseci od dana puštanja u tečaj, u koji rok je uračunat i grejs-period od devet do 12 meseci od dana puštanja kredita u tečaj;\n1. da je kredit odobren u dinarima (RSD) ili evrima (EUR);\n1. da je način otplate kredita u mesečnim anuitetima;\n1. da kamatnu stopu određuje banka u skladu sa svojom kreditnom politikom, a u iznosu ne većem od jednomesečne stope BELIBOR uvećane za 2.50% (1M BELIBOR + 2.5 p.p.) za kredite odobrene u dinarima (RSD);\n1. da kamatnu stopu određuje banka u skladu sa svojom kreditnom politikom, u iznosu ne većem od tromesečne stope EURIBOR uvećane za 3.00% (3M EURIBOR + 3.0 p.p.) za kredite odobrene u evrima (EUR);\n1. da su kao instrument obezbeđenja kredita dostavljene najmanje menice korisnika i većinskog vlasnika korisnika, gde se pod većinskim vlasništvom podrazumeva direktno vlasništvo jednako ili veće od 25%;\n1. da korisnik kredita neće isplaćivati učešće u dobiti (dividende), niti povraćaj pozajmice osnivača u prvih godinu dana nakon zaključenja ugovora o kreditu;\n1. da korisnik kredita neće vršiti tokom trajanja grejs-perioda po kreditu prevremenu otplatu postojećih kredita sa istom namenom kod bilo koje druge banke, a koji nisu uključeni u osigurani portfolio.\n\nNapominjemo da će Republika Srbija, Narodna banka Srbije i banke zaključivati pojedinačne ugovore o garanciji Republike Srbije za kreditiranje privrede kojim će bliže regulisati uslove i kriterijume za odobravanje kredita po garantnoj šemi.\n\n[^1]: Uredba o utvrđivanju garantne šeme kao meru podrške privredi za ublažavanje posledica pandemije bolesti COVID - 19 izazvane virusom SARS-COV-2 („Službeni glasnik RS“ broj 57/2020) – objavljena i stupila na snagu 16.04.2020.\n[^2]: **Zanovljen kredit** je novi kredit odobren korisniku kredita od banke za likvidnost i obrtna sredstva koji se obezbeđuje garancijom u skladu sa uslovima propisanim Uredbom, a kojim se vrši zamena postojećih iznosa potraživanja banke koja dospevaju ili ističu nakon zaključenja ugovora o garantovanju između Republike Srbije, NBS i banaka u skladu sa Uredbom, a koji su bili ugovoreni pre dana zaključenja ugovora o garantovanju i koji dospevaju najkasnije do 31. decembra 2020. godine\n","domain":"Privredno-pravo"}},"__N_SSG":true}