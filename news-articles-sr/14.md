---
domain: Privredno-pravo
---

# COVID-19 – Mere pomoći privredi usled COVID-19 – fiskalne pogodnosti i direktna davanja (april 2020)

U Službenom glasniku RS br. 54 od 10. aprila 2020. godine objavljene su uredbe Vlade Republike Srbije kojima je utvrđen pravni okvir za primenu ekonomskih mera pomoći u cilju ublažavanja ekonomskih posledica nastalih usled bolesti COVID-19. U nastavku dajemo pregled mera pomoći privredi u vidu fiskalnih pogodnosti i direktnih davanja privrednim subjektima u privatnom sektoru.

Fiskalne pogodnosti i direktna davanja namenjeni su svim privrednim subjektima u privatnom sektoru koji nisu obuhvaćeni Spiskom korisnika javnih sredstava (dalje: privredni subjekti), i to:

- **rezidentnim pravnim licima** u smislu zakona kojim se uređuje porez na dobit pravnih lica;
- **rezidentnim preduzetnicima** u smislu zakona kojim se uređuje porez na dohodak građana; i
- **ograncima i predstavništvima** stranih pravnih lica[^1].

Opšti uslov za korišćenje ovih mera je da privredni subjekt, **počev od 15. marta 2020. pa do dana stupanja na snagu uredbe odn. do 10. aprila 2020, nije smanjivao broj zaposlenih za više od 10%**[^2]. Pored navedenog, uslov je i da je privredni subjekt osnovan i registrovan kod nadležnog organa ili organizacije pre 15. marta 2020, odnosno da je u navedenom periodu postao PDV obveznik.

Pod navedenim uslovima, fiskalne pogodnosti i direktna davanja mogu da koriste i preduzetnici, poljoprivrednici i paušalci koji su registrovali privremeni prestanak obavljanja delatnosti najranije na dan 15. mart 2020.

## 1.1. Fiskalne pogodnosti - odlaganje dospelosti za plaćanje i plaćanja pojedinih javnih prihoda

<u>a) Opšta pravila</u>

Odlaganje dospelosti za plaćanje i odlaganje plaćanja odnosi se na sledeće javne prihode:

- porez na dohodak građana i doprinose za obavezno socijalno osiguranje na zarade i naknade zarada, odn. na ličnu zaradu preduzetnika;
- akontaciju poreza na dobit pravnih lica;
- akontaciju poreza odn. poreza i doprinosa na prihod od samostalne delatnosti.

Odlaganje se odnosi na porez i doprinose odn. akontacije **za mart, april i maj mesec 2020**, a koji dospevaju za plaćanje u periodu od 1. aprila do 30. juna 2020, u skladu sa poreskim zakonima[^3].

Izuzetno, privredni subjekt može da izabere odlaganje plaćanja poreza i doprinosa na zarade **za april, maj i jun mesec 2020**. ako je zaradu i naknadu zarade, odn. ličnu zaradu preduzetnika za mesec mart 2020. delimično ili u celosti isplatio do dana stupanja na snagu uredbe.

<u>b) Posebna pravila za pravna lica</u>

Privrednim subjektima – pravnim licima, uključujući i ogranke i predstavništva stranih pravnih lica (dalje: pravna lica), može da se **odloži dospelost za plaćanje javnih prihoda iz tačke a)**, kako sledi:

- za plaćanje poreza i doprinosa na zarade i naknade zarada - do 4. januara 2021;
- za plaćanje akontacije poreza na dobit pravnih lica - do predaje konačne poreske prijave za porez na dobit pravnih lica za 2020[^4].

Pravna lica se opredeljuju za korišćenje ove fiskalne pogodnosti podnošenjem Pojedinačne poreske prijave o obračunatim porezima i doprinosima (dalje: Obrazac PPP-PD), i to tako što se:

- Obrazac PPP-PD za prihode iz radnog odnosa podnosi posebno od Obrasca PPP-PD za prihode van radnog odnosa, tako da se na jednom obrascu ne iskazuju zajedno prihodi iz radnog odnosa i prihodi van radnog odnosa;
- u Obrascu PPP-PD za prihode iz radnog odnosa za obračunski period – mesec za koji se koristi pogodnost, u polju 1.4. – datum plaćanja, unosi se datum 04. januar 2021.

Pravna lica imaju pravo i da im se za dugovani porez i doprinose, odnosno akontacije poreza na dobit pravnih lica čija dospelost je odložena, odobri i **odlaganje plaćanja na najviše 24 jednake mesečne rate bez plaćanja kamate**, i to:

- za porez i doprinose na zarade i naknade zarada - u visini obaveza čija je dospelost za plaćanje odložena;
- za akontacije poreza na dobit pravnih lica - u visini akontacija poreza na dobit čija je dospelost za plaćanje odložena, a najviše u visini konačne obaveze po osnovu poreza na dobit pravnih lica za 2020[^5].

Postupak i način odlaganja plaćanja dugovanog poreza i doprinosa bliže će urediti ministar nadležan za poslove finansija.

Doprinosi čije plaćanje je odloženo u skladu sa uredbom, smatraju se plaćenim za svrhu ostvarivanja prava po osnovu penzijskog i invalidskog osiguranja, zdravstvenog osiguranja, ostvarivanja prava za slučaj nezaposlenosti i ostvarivanja prava na finansijsku podršku porodici sa decom.

<u>c) Posebna pravila za preduzetnike</u>

Odlaganje dospelosti za plaćanje i odlaganje plaćanja javnih prihoda iz tačke a), priznaje se i preduzetnicima, i to:

<u>Preduzetnik i preduzetnik poljoprivrednik</u> koji porez i doprinose na prihod od samostalne delatnosti plaća samooporezivanjem, ima pravo na navedena odlaganja, **shodnom primenom pravila propisanih za pravna lica**, i to:

- ako se nije opredelio za isplatu lične zarade – ima pravo na odlaganje dospelosti i plaćanja poreza i doprinosa na zarade i naknade zarada svojih zaposlenih, kao i akontacija poreza i doprinosa na prihod od samostalne delatnosti[^6];
- ako se opredelio za isplatu lične zarade – ima pravo na odlaganje dospelosti i plaćanja poreza i doprinosa na ličnu zaradu i na zarade i naknade zarada svojih zaposlenih, kao i akontacija poreza na prihod od samostalne delatnosti.

<u>Preduzetnicima paušalcima</u> se odlaže dospelost za plaćanje i plaćanje obaveza po osnovu akontacija poreza i doprinosa na prihod od samostalne delatnosti za mart, april i maj mesec 2020. i to za 4. januar 2021. i na 24 jednake mesečne rate, bez plaćanja kamate[^7], a imaju i pravo na odlaganje dospelosti i plaćanja poreza i doprinosa na zarade i naknade zarada svojih zaposlenih shodnom primenom pravila koja se odnose na pravna lica u vezi sa ovim obavezama.

## 1.2. Direktna davanja – uplata bespovratnih novčanih sredstava za zarade i naknade zarade

Uredbom je predviđeno i direktno davanje iz budžeta RS privrednim subjektima u privatnom sektoru - uplata bespovratnih novčanih sredstava koja mogu da se koriste **isključivo za isplate zarada i naknada zarade zaposlenima**.

Bespovratna novčana sredstva se **isplaćuju u maju, junu i julu 2020.** a prema podacima o zaposlenima i zaradama i naknadama zarade za koje je poslodavac podneo **Obrazac PPP-PD za mart, april odn. maj 2020**, s tim da se visina direktnog davanja razlikuje o odnosu na vrstu i veličinu privrednog subjekta u smislu računovodstvenih propisa.[^8]

**Preduzetnici[^9] i pravna lica koja su razvrstana kao mikro, mala i srednja** mogu da ostvare pravo na uplatu bespovratnih novčanih sredstava u iznosu koji se dobija kao proizvod broja zaposlenih sa punim radnim vremenom za čije je zarade i naknade zarada poslodavac podneo Obrazac PPP-PD za odgovarajući obračunski period i iznosa osnovne minimalne neto zarade za mart 2020[^10].

Broj zaposlenih se <u>uvećava</u> za zaposlene sa nepunim radnim vremenom po principu srazmernosti punog i nepunog radnog vremena, a kod preduzetnika i za još 1, osim u slučaju kada preduzetnik ima istovremeno i status zaposlenog ili korisnika penzije, ali se i <u>umanjuje</u> za broj zaposlenih za koje isplata zarade, odnosno naknade zarade, za obračunski period u celosti pada na teret drugih isplatilaca, a koje isplate imaju oznaku vrste prihoda (OVP) od 204 do 211 u Pravilniku o poreskoj prijavi za porez po odbitku.

**Pravno lice koje je razvrstano kao veliko pravno lice** može da ostvari pravo na uplatu bespovratnih novčanih sredstava u iznosu koji se dobija kao proizvod iznosa 50% osnovne minimalne neto zarade za mart 2020. i zbira broja zaposlenih sa punim radnim vremenom kojima je rešenjem o prekidu rada određeno plaćeno odsustvo počev od 15. marta 2020, u skladu sa članom 116. Zakona o radu ili po osnovu rešenja nadležnog državnog organa donetog u vezi sa bolešću COVID-19 a u skladu sa članom 117. Zakona o radu, i za koje je poslodavac podneo Obrazac PPP-PD za odgovarajući obračunski period.

I za velika pravna lica, broj zaposlenih se <u>uvećava</u> za zaposlene sa nepunim radnim vremenom za koje je doneto rešenje o prekidu rada, a po principu srazmernosti punog i nepunog radnog vremena.
Veliko pravno lice dostavlja nadležnoj organizacionoj jedinici Poreske uprave i nadležnoj organizacionoj jedinici Uprave za trezor spisak lica (zaposlenih) za koje se obračunava ovo davanje, na propisanom obrascu, najkasnije do 20-og u mesecu za isplatu bespovratnih sredstava koja se vrši u sledećem mesecu.

Isplata direktnih davanja svim privrednim subjektima koji ih prihvate u skladu sa uredbom, vrši se na **poseban namenski račun – isplata direktnih davanja – COVID 19** koji se otvara privrednom subjektu kod banke koja u momentu stupanja na snagu uredbe vodi tekući račun tog privrednog subjekta. Privredni subjekti koji u momentu stupanja na snagu uredbe imaju otvorene tekuće račune kod više banaka **dužni su da najkasnije 25. aprila 2020, putem elektronskih servisa Poreske uprave, dostave podatak o nazivu banke kod koje će biti otvoren poseban račun za ovu namenu**.

U slučaju da **privredni subjekt <u>ne prenese</u> novčana sredstva sa posebnog računa na tekuće račune lica za koja su dobijena direktna davanja** u skladu sa uredbom - do dana gašenja tog posebnog računa, banka prenosi odn. vraća sredstva s tog računa na poseban račun uprave za trezor.

Sredstva na ovim računima izuzeta su od prinudne naplate, osim po nalogu Poreske uprave za izvršenje prinudne naplate radi izmirenja novčanih obaveza privrednog subjekta u slučaju gubitka prava na korišćenje fiskalnih pogodnosti i direktnih davanja iz uredbe.

## 1.3. Prihvatanje mera i gubitak prava na korišćenje mera

Privredni subjekti **prihvataju** korišćenje fiskalnih pogodnosti i direktnih davanja **podnošenjem Obrasca PPP-PD sa označenim datumom plaćanja 04. januar 2021**, i mogu da ih koriste:

- za sva tri meseca - ukoliko Obrazac PPP-PD dostave do kraja aprila 2020;
- za dva meseca - ukoliko Obrazac PPP-PD prvi put dostave do kraja maja 2020;
- za jedan mesec - ukoliko Obrazac PPP-PD prvi put dostave do kraja juna 2020.

Privredni subjekti koji ne podnose Obrazac PPP-PD, odnosno koji nemaju zaposlene i nisu preduzetnici, odnosno preduzetnici poljoprivrednici koji su se opredelili za isplatu lične zarade, koriste fiskalne pogodnosti i direktna davanja u skladu sa uredbom.

Privredni subjekat **gubi pravo** na korišćenje fiskalnih pogodnosti i direktnih davanja propisanih uredbom **ukoliko u periodu od 15. marta 2020. pa do isteka roka od 3 meseca od poslednje isplate direktnih davanja u skladu sa uredbom, smanji broj zaposlenih za više od 10%**[^11].

Privredni subjekti **gube pravo** korišćenja fiskalnih pogodnosti i direktnih davanja propisanih uredbom **i u slučaju da izvrše isplatu dividende do kraja 2020. godine**, osim u slučaju isplate dividende u akcijama, odnosno udelima isplatioca dividende.

Ispunjenost uslova za gubitak prava na korišćenje fiskalnih pogodnosti i direktnih davanja **proverava se svakog poslednjeg dana u mesecu počev od aprila zaključno sa oktobrom 2020. godine**, a može se kontrolisati i nakon toga, u rokovima za zastarelost prava na utvrđivanje i naplatu poreza i sporednih poreskih davanja propisanim zakonom kojim se uređuju poreski postupak i poreska administracija.

Privredni subjekti koji **izgube pravo** na korišćenje fiskalnih pogodnosti i direktnih davanja **dužni su da plate sve obaveze za koje im je odobreno odlaganje plaćanja i izvrše povraćaj direktnih davanja**, sve uvećano za **pripadajuću kamatu** obračunatu po stopi po kojoj se vrši obračun kamate za kašnjenje u isplati poreskih obaveza, najkasnije u roku od pet dana od dana prestanka prava na korišćenje fiskalnih pogodnosti i direktnih davanja.

## 1.4. PDV olakšice za donacije zdravstvu

Uredbom je utvrđeno i da se PDV ne obračunava i ne plaća na promet dobara, odnosno usluga koji bez naknade izvrši PDV obveznik Ministarstvu zdravlja, Republičkom fondu za zdravstveno osiguranje, odnosno zdravstvenoj ustanovi u javnoj svojini, kao i da PDV obveznik ima pravo na odbitak prethodnog poreza po osnovu tog prometa.

Propisano oslobođenje primenjuje se na sve isporuke sa danom prometa u periodu od dana uvođenja do dana prestanka vanrednog stanja u Republici Srbiji, a PDV obveznik je dužan da o tome vodi posebnu evidenciju, koja naročito sadrži podatke o nazivu, adresi i PIB-u lica kojem je izvršen promet, kao i o ceni koštanja, odnosno nabavnoj ceni dobara, odnosno usluga čiji je promet izvršen.

## 1.5. Prekršajne kazne

Privredni subjekat – pravno lice i preduzetnik, kao i odgovorno lice u pravnom licu, koji ostvari pravo na direktna davanja odn. na odlaganje plaćanja javnih prihoda iako na to nema pravo u skladu sa uredbom, ili koji izgubi ta prava i ne vrati iznos primljenih direktnih davanja odn. ne plati dugovane javne prihode u celosti zajedno sa pripadajućom kamatom do pokretanja postupka kontrole, ili koji nenamenski koristi dodeljena sredstva po osnovu direktnih davanja kazniće se za prekršaj novčanom kaznom u rasponu propisanom uredbom.

[^1]: Pravo na fiskalne pogodnosti i direktna davanja nemaju pojedine vrste velikih pravnih lica definisane uredbom (banke, društva za osiguranje i društva za reosiguranje, društva za upravljanje dobrovoljnim penzijskim fondovima, davaoci finansijskog lizinga, kao i platne institucije i institucije elektronskog novca).
[^2]: Za primenu navedenog kriterijuma ne računaju se zaposleni na određeno vreme koji su sa privrednim subjektom zaključili ugovor o radu pre 15. marta 2020. a prema kom se radni odnos završava u periodu od 15. marta 2020. do dana stupanja na snagu uredbe.
[^3]: Za obveznike poreza na dobit pravnih lica čija je poslovna godina različita od kalendarske, odlaganje se odnosi na akontacije poreza na dobit pravnih lica koje dospevaju 15. aprila, 15. maja i 15. juna 2020.
[^4]: Obveznicima čija je poslovna godina različita od kalendarske godine, dospelost plaćanja za akontacije poreza na dobit može da se odloži do predaje konačne poreske prijave poreza na dobit pravnih lica za odgovarajući poreski period koji započinje ili se završava u 2020. godini.
[^5]: Za obveznike sa poslovnom godinom različitom od kalendarske godine, odlaganje plaćanja odobrava se najviše u visini konačne obaveze za poreski period koji započinje ili se završava u 2020. godini.
[^6]: Ovo pravilo se shodno primenjuju i na preduzetnika drugo lice, u smislu zakona kojim je uređen porez na dohodak.
[^7]: Postupak i način odlaganja plaćanja ovih poreskih dažbina, bliže će urediti ministar nadležan za poslove finansija.
[^8]: Razvrstavanje privrednih subjekata za potrebe primene uredbe vrši se na osnovu finansijskih izveštaja za 2018. godinu, a lica osnovana tokom 2019. i 2020. godine smatraju se malim pravnim licima.
[^9]: Za primenu ove mere termin preduzetnik obuhvata preduzetnika, preduzetnika paušalca, preduzetnika poljoprivrednika i preduzetnika drugo lice.
[^10]: Osnovna minimalna neto zarada za mart 2020. godine iznosi 30.367,04 RSD.
[^11]: Za primenu navedenog kriterijuma ne računaju se zaposleni na određeno vreme koji su sa privrednim subjektom zaključili ugovor o radu pre 15. marta 2020. a prema kom se radni odnos završava u periodu od 15. marta 2020. do isteka roka od tri meseca od poslednje isplate direktnih davanja u skladu sa uredbom.
