# USKORO: IZMENE PROPISA KOJI REGULIŠU PRAVA STRANACA

U martu 2023, ušle su u skupštinsku proceduru predlozi zakona o izmenama i dopunama zakona o strancima i zakona o zapošljavanju stranaca kojima se predviđa uvođenje novog, fleksibilnijeg koncepta zapošljavanja stranaca, kojim će stranim državljanima biti omogućeno da u jedinstvenom postupku istovremeno ostvare pravo na privremeni boravak i pravo na rad u Republici Srbiji. U nastavku dajemo predlog ključnih novina. 

### Dozvola za privremeni boravak

Stranac koji namerava da boravi u Republici Srbiji duže od 90 dana, u periodu od 180 dana, duže od perioda boravka određenog međunarodnim ugovorom, odnosno duže od perioda na koji je izdata viza za duži boravak, dužan je da podnese zahtev za odobrenje privremenog boravka.

Privremeni boravak može se odobriti u trajanju **do tri godine** i može se produžavati na isti period (u zavisnosti od postojanja razloga zbog kojih se odobrava privremeni boravak), s tim da se zahtev za produženje privremenog boravka podnosi se **najranije tri meseca**, a najkasnije do isteka važenja privremenog boravka.

Izuzetno, Vlada utvrđuje kategorije, kriterijume, način i bliže uslove odobravanja privremenog boravka strancima, kao što su: stranci investitori u Republici Srbiji, stranci talenti, stranci koji su uključeni u inovacione delatnosti, stranci srpskog porekla, stranci digitalni nomadi, stranci sa visokim kvalifikacijama i dr. 

### Jedinstvena dozvola za privremeni boravak i rad

Stranac koji namerava da boravi i radi u Republici Srbiji, odnosno da obavlja stručnu specijalizaciju, dužan je da u periodu zakonitog boravka podnese zahtev za izdavanje jedinstvene dozvole. Osnov izdavanja jedinstvene dozvole mogu biti zapošljavanje, samozapošljavanje, i posebni slučajevi zapošljavanja.

Zahtev za izdavanje i/li produženje jedinstvene dozvole stranac može podneti lično, odnosno poslodavac u ime stranca, odnosno lice koje oni ovlaste, elektronskim putem preko jedinstvenog portala, uz koji se prilažu:

1.	važeći pasoš, odnosno važeću ličnu kartu države čiji državljani mogu da ulaze u Republiku Srbiju sa ličnom kartom. Lični dokument mora važiti najmanje tri meseca duže od perioda na koji se traži izdavanje jedinstvene dozvole;
1.	dokaz o opravdanosti zahteva za izdavanje jedinstvene dozvole;
1.	adresu boravišta, adresu stanovanja, odn. izjavu o nameravanoj adresi stanovanja za stranca koji zahtev za izdavanje, odnosno produženje jedinstvene dozvole podnosi iz inostranstva.

Za procenu ispunjenosti uslova za zapošljavanje nadležna je Nacionalna služba zapošljavanja u postupku izdavanja jedinstvene dozvole. O zahtevu za izdavanje jedinstvene dozvole odlučuje se u roku od 15 dana od prijema urednog zahteva, a dozvola se može izdati na period važenja do tri godine i može se produžavati na isti period, u zavisnosti od postojanja razloga zbog kojih se izdaje.

Stranac može da radi na poslovima za koje mu je izdata jedinstvena dozvola, s tim da na osnovu saglasnosti Nacionalne službe za zapošljavanje može promeniti osnov rada, poslodavca, ili se zaposliti kod dva ili više poslodavaca tokom važenja jedinstvene dozvole.

### Stalno nastanjenje

Strancu koji u Srbiji boravi neprekidno *tri godine* na osnovu dozvole za privremeni boravak može se odobriti stalno nastanjenje. Pored toga, stalno nastanjenje se odobrava i: maloletniku, ako je jedan od roditelja državljanin Republike Srbije ili stranac kome je odobreno stalno nastanjenje; strancu koji je poreklom iz Republike Srbije, strancu srpskog porekla; strancu koji je u Srbiji boravio neprekidno duže od tri godine po osnovu odobrenog prava na azil, i drugom strancu, ako to predstavlja interes Republike Srbije.

Strancu kome je odobreno stalno nastanjenje izdaće se i **lična karta za stranca**, sa rokom važenja od **5 godina**.

### Zapošljavanje stranca

Zapošljavanje stranca ostvaruje se pod uslovom da poseduje vizu za duži boravak po osnovu zapošljavanja, odobrenja za privremeni boravak ili stalno nastanjenje i jedinstvenu dozvolu. Izuzetno, određenim kategorijama stranaca sa dozvolom za privremeni boravak u Republici Srbiji omogućava se pravo na rad bez obaveze pribavljanja jedinstvene dozvole.

Za strancem se može zaključiti ugovor o radu na neodređeno ili na određeno vreme, a osnov za prestanak radnog odnosa na neodređeno vreme su prestanak važenja jedinstvene dozvole i drugi slučajevi propisani zakonom o radu.
