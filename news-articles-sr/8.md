---
domain: Radno-pravo-Boravisna-i-radna-dozvola
---

# COVID-19 – Dozvole za rad stranaca i rad za vreme zabrane kretanja (mart 2020)

**Odluka o važenju dozvola za rad stranaca**

Vlada je donela <u>Odluku o važenju dozvole za rad izdate strancu za vreme vanrednog stanja</u> ("Službeni glasnik RS" br. 43) – stupila na snagu 27. marta 2020), kojom je propisano da će se dozvola za rad izdata strancu izdata u skladu sa odredbama Zakona o zapošljavanju stranaca, kojoj je istekao ili će isteći period važenja dok je na snazi odluka o proglašenju vanrednog stanja, smatrati važećom dok je ova odluka na snazi.

**Potvrda za rad od 17,00 do 05,00 časova**

Privredni subjekti su dužni da zaposlenom licu koje rad obavlja u periodu od 17 do 05 časova, a za koje je <u>dobijena saglasnost Ministarstva unutrašnjih poslova</u> (MUP) da je izuzeto od primene Naredbe o zabrani i ograničenju kretanja lica na teritoriji Republike Srbije ("Službeni glasnik RS" br. 34, 39 i 40) izdaju odgovarajuću **Potvrdu**.

Potvrda <u>mora biti izdata na propisanom obrascu</u> (u suprotnom neće važiti).

Potvrda se izdaje **za svako zaposleno lice** za koje je dobijena saglasnost MUPa da su izuzeti od primene naredbe.\
**Obrazac potvrde** može se preuzeti na internet stranici PKS https://pks.rs/vesti/obavestenje-privrednim-subjektima-2485.

**Važenje potvrde** <u>zavisi od broja zaposlenih u smeni koja traje u periodu zabrane kretanja</u>, i izdaje se: na dnevnom nivou – ako poslodavac ima do 100 **zaposlenih u toj smeni, a na** nedeljnom nivou – ako ima preko 100 zaposlenih u toj smeni.

Od 28. marta 2020. godine od 17,00 časova, prilikom kontrole poštovanja Naredbe, policija će tražiti na uvid Potvrdu izdatu od poslodavca, koja će važiti isključivo ako je lice u bazi podataka MUPa i za koje je dobijena saglasnost da je izuzeto od primene Naredbe.
MUP će prihvatati i **potvrde u elektronskom obliku** (skenirana potvrda na telefonu, tabletu i sl.).
