---
domain: resavanje-sporova
---

# COVID-19 – Uredba o primeni rokova u upravnim postupcima za vreme vanrednog stanja (mart 2020)

Dana 24.03.2020. objavljena je Uredba o primeni rokova u upravnim postupcima za vreme vanrednog stanja u „Službenom glasniku Republike Srbije“ br. 41/2020, kojom je regulisano postupanje u vezi primene rokova u upravnim postupcima u uslovima proglašenog vanrednog stanja, te je propisano da:
Stranke u upravnim postupcima pred organima vlasti i licima kojima su poverena javna ovlašćenja, za vreme vanrednog stanja u Republici Srbiji, **ne mogu snositi posledice zbog nepostupanja** u rokovima propisanim ili određenim u skladu sa zakonima kojima se uređuje opšti upravni postupak ili posebni upravni postupci.

**Dostavljanja pismena** u upravnom postupku i radnje obaveštavanja, od kojih počinju da teku rokovi koji se ne mogu produžiti, a koje su izvršene tokom vanrednog stanja, smatraće se, u smislu primene propisanih rokova, izvršenim kad istekne 15 dana od prestanka vanrednog stanja.

**Rokovi za preduzimanje upravnih radnji** koji ističu za vreme vanrednog stanja, okončanje upravnih postupaka i odlučivanje po izjavljenim pravnim sredstvima, smatraće se isteklim protekom 30 dana od prestanka vanrednog stanja.

Propisani rokovi za **izjavljivanje pravnog sredstva** protiv usmenog rešenja nadležnog organa donetog u primeni hitnih mera radi sprečavanja širenja zarazne bolesti COVID-19 tokom vanrednog stanja, te za podnošenje zahteva za dostavljanje pismenog otpravka tog rešenja, počinju da teku od prestanka vanrednog stanja.
