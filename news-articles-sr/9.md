---
domain: Radno-pravo-Boravisna-i-radna-dozvola
---

# COVID-19 – Preporuka poslodavcima (april 2020)

Vlada Republike Srbije donela je Zaključak ("Službeni glasnik RS" br. 50 od 3.4.2020.) kojim se preporučuje se poslodavcima:

1. <u>da izmene svoj opšti akt, odnosno ugovor o radu</u> ili drugi pojedinačni akt, u delu kojim se uređuje naknada zarade, tako da **obezbede pravo na naknadu zarade u visini od 100% osnova za naknadu zarade** zaposlenima koji privremeno odsustvuju sa rada zbog potvrđene zarazne bolesti COVID-19 ili zbog mere izolacije ili samoizolacije naložene u vezi sa tom bolešću, a koja je nastupila kao posledica neposrednog izlaganja riziku po osnovu obavljanja njihovih poslova, radnih zadataka i dužnosti i kontakta sa licima kojima je potvrđena bolest COVID-19 ili naložena mera izolacije ili samoizolacije.

1. da <u>naknadu zarade u visini od 100% obezbede</u>:
   za prvih 30 dana odsustva sa rada - isplatom iz svojih sredstava;
   počev od 31. dana odsustva sa rada - tako što će iz sredstava obaveznog zdravstvenog osiguranja obezbediti zakonom propisani iznos naknade zarade, a **razliku do visine od 100% osnova za naknadu zarade iz svojih sredstava**.

Odsustvo sa rada iz navedenih razloga zaposleni dokazuje rešenjem nadležnog organa (sanitarnog inspektora, carinskog organa, izvodom iz evidencije Ministarstva unutrašnjih poslova i dr.) ili izveštajem lekara o privremenoj sprečenosti za rad (doznaka), u skladu sa zakonom. Zahtev za izdavanje potvrde o izolaciji može se popuniti na sajtu ministarstva zdravlja.

**Vest**: ministar finansija predstavio je program mera podrške privredi na konferenciji za štampu. O merama podrške ćemo vas obavestiti nakon donošenja propisa.
